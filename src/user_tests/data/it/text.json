{
  "text": "<p>LE BOUTIQUE DELLO SCAMBIO: ECCO LA MODA NO-COST</p><p>Avere pochi soldi può dare stimoli per creare nuovi modelli di vita, più ecologici, con l'obiettivo di un futuro migliore, ma dobbiamo abbandonare l'idea che possedere cose belle dipende dal conto in banca. Ci sono tanti modi per cambiare la nostra economia quotidiana: uno di questi è il sistema dello scambio, che consente di comprare senza denaro. Questa è una realtà che l' “Atelier del Riciclo” rende possibile grazie all'apertura delle bou¬tique dello scambio, veri negozi no-cost: qui potete comprare oggetti di alta qualità senza spendere nulla. Dopo la sede milanese, l' “Atelier del Riciclo” ha aperto anche in altre città italiane nuove boutique dello scambio, dove si può andare a caccia di abbigliamento e di accessori di moda. Per pagare non dovete tirare fuori il portafoglio, basta portare gli abiti del vostro armadio che non si adattano più alla vostra taglia o al vostro stile. Particolare decisivo è la qualità del servizio, che non fa rimpiangere il negozio di lusso: nelle boutique dello scambio gli operatori sono esperti di moda e design, che sanno consigliarvi e seguono corsi di aggiornamento sulle tendenze della moda. Lo spirito è quindi quello di una vera boutique che seleziona e propone solo oggetti di alta qualità e di ottima fattura. L' “Atelier del Riciclo”, a Milano in via Casale 3/1, organizza diversi appuntamenti per soddisfare grandi e piccoli.</p><p>Ogni giovedì, dalle ore 18,30 alle ore 21,00, l' “Atelier del Riciclo” ospita Rossella Scicolone, una giovane designer con la passione del riciclo creativo: la stilista raccoglie i vostri capi di abbigliamento per trasformarli, decorarli e dare loro una nuova vita. Il giovedì successivo potete ritirare il vostro capo di abbigliamento e avere la consulenza della giovane stilista sul taglio dei capelli, sul trucco e sui segreti per valorizzare meglio la vostra immagine. Il sabato, dalle 16,00 alle 19,00 l' “Atelier del Riciclo” dedica il pomeriggio ai bambini dai 3 ai 12 anni, che possono scambiare tra di loro giocattoli e divertirsi insieme. L'iscrizione per i bambini costa 5 euro e comprende una gustosa merenda.</p><p>L'ingresso alle serate del giovedì è gratuita. L'iscrizione al percorso per rimodellare i vestiti costa 15 euro e vale per due serate.</p>"
}